Vita.

Natus sum a. d. XIV. Kal. Aug. 1878 parentibus agricolis
Stammhemii, in vico Wuerttembergensi prope ad Ludwigsburgam
sito, A patre sperante quam primum me sibi adfuturum esse in
agris colendis, cum primus essem filius, decimum agens annum
matre adiutrice vix impetravi, ut concederet mihi studere litteris.
Deinde per quinque annos lyceum, quod tum nominabatur,
Ludwigsburgense frequentabam, ut elementa linguae Latinae et
Graecae discerem. Anno 1893 in seminarium, quod in monasterio
Maulbronnensi institutum est, receptus duobus annis post in
Blaubeurense sum progressus: ’ quorum seminariorum ratio eo
intenta est, ut ad theologiam alumni praeparentur. Mihi quoque
his annis in animo erat theologi aliquando munus capessere.
Sed aestate 1897 maturitatem nanctus, ut hoc consilium mutarem,
compluribus causis commotus sum. Ad philologiam vero et
historiam me converti spe impulsus me hac via de moribus
institutisque hominum, qualia quaque aetate fuerint, de quaestio-
nibus ingeniisque philosophorum, de natura atque vi artium
liberalium certiora esse accepturum: nempe adulescentis est
semper in universitatem rerum prospicere resque diu praeteritas
usque eo velle perscrutari, ut inde regulas ducat de aeterna
natura hominum et de veris omnium studiorum artiumque finibus
et normis. Optime autem mihi obtigit, quod Tubingae statim
audiebam de libris pulcherrimis atque ratione inquirendi Erwinii
Rohde, quem venerari maxime Guilelmus Schmid docebat, qui
animos discipulorum ad maximum litterarum Graecarum amorem
excitavit. In seminario philologico Ernestus Herzog et Schwabe,
in historico Busch id potissimum monebant, ut quam accuratissime
fierent quaestiones. Praeterea Tubingae collegia, quae Conradus
Lange¹ et Hettner de historia artium graphicarum et de geographia

